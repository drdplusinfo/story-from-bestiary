<h1 id="Příběh z Bestiáře"><a href="https://bestiar.drdplus.info">Příběh z Bestiáře</a></h1>

<h3 id="Danielův příchod">Danielův příchod</h3>
<div class="introduction">
    <p>Byla krásná noc. Mraky chvílemi halily měsíc a dodávaly
        tmě šedavý nádech, země šeptala a ve vzduchu byla cítit vůně
        lidských příběhů.</p>
    <p>Vítr cuchal Danielovy prošedivělé vlasy a hrál si s jeho pláštěm. Daniel klidně stál před kamennou zdí a užasle
        se díval na
        kovanou vstupní bránu. A bylo ticho, jen řetěz párkrát zacinkal.
        Mříž nebyla zavřená, proto po chvíli udělal krok a vstoupil. Kráčel pomalu a tiše míjel náhrobky, jež tu všude
        rostly jako jarní
        osení. Danielova tvář byla svraštělá, zčásti životem, zčásti právě
        tímto okamžikem. Jeho modré oči ze zvyku pátraly ve stínech.
        Hřbitov byl velký a šedý, jen na jednom místě zářilo světélko.</p>
    <p>Lucerna plála a u ní stál postarší muž. Jakmile Daniela spatřil, zvedl lucernu a s nenuceným úsměvem se zeptal:
        „Mohu
        nějak pomoci?“</p>
    <p>Daniel nic neříkal, dokud se kolem nerozhlédl – opět ze zvyku.
        Lopata, krumpáč a jáma, nic víc.</p>
    <p>„Vy jste správce hřbitova?“ otázal se nakonec.
        „Tady mi všichni říkají hrobník,“ mžoural na něj skrz světlo
        muž.</p>
    <p>„Jen jsem se tu chtěl porozhlédnout.“</p>
    <p>„Takoví sem chodí často. Pojď, tady už jsem hotov,“ usmál se
        hrobník a vyrazil napříč hřbitovem.</p>
    <p>„Mám to tu rád,“ potěšil sám sebe hrobník po chvíli chůze.</p>
    <p>„Mohu se zeptat, jak dlouho tu jste? Víte o tomhle místě
        hodně?“ ptal se Daniel s jistou úctou, přestože byl od pohledu
        starší a světaznalejší.</p>
    <p>„Jsem tu dost dlouho na to, abych znal každý kout. Jak říkám,
        mám to tu rád. Kdybys chtěl vidět něco určitého, řekni, zavedu
        tě tam.“ Daniel nic neříkal, a tak hrobník pokračoval. „Je tu
        spousta věcí k vidění, ačkoliv lidé to tu nemají v lásce. Ale nepřijdeš mi jako oni. Jedno ti povím: lidé
        neumějí ocenit krásu hřbitova. Pravda, leží tu mrtví. Ale to jsou jen těla zakopaná v zemi
        – nic krásného, dle mě, čisté řemeslo. Každý z těch mrtvých má
        ale u sebe něco vzácného. Je to jeho vlastní příběh.“</p>
    <p>Daniel se údivem ještě více zamračil.</p>
    <p>„Vážně. Na malých hřbitovech to není ono. Příběhů je málo a
        jsou si strašně podobné. Ale tady, tady to mám rád, protože sem
        pohřbívají kdekoho. Vypadáš, žes hodně zažil, ale tady kolem je
        daleko víc zvláštních příběhů, než si možná dovedeš představit.
        Někdy mám pocit, že bych dal cokoliv za to, žít některý z nich,
        byť všechny končí právě tady.“</p>
    <p>Daniel jej poslouchal a rozhlížel se po hřbitově. Přemýšlel
        nad hrobníkovými příběhy a zvědavost jej nutila pátrat po náhrobcích. Opravdu se v něm probudila touha vědět,
        kdo byli lidé,
        jimž ty hroby patří.</p>
    <p>„A vy znáte všechny příběhy pohřbených?“ neodpustil si otázku.</p>
    <p>„Úplně všechny ne,“ přiznal se hrobník, „ale většinu ano.
        Předpokládám, že máš zájem slyšet o někom určitém.“</p>
    <p>„Popravdě, ani ne, ale můžete mi povyprávět nějaký z těch
        zajímavějších.“</p>
    <p>„Určitě. Ti, co za mnou chodí, chtějí znát vždy jen jeden nebo
        dva příběhy, a ještě si vybírají ty nejnudnější...“</p>
    <p>Hrobník se zastavil u velkého náhrobku, položil nářadí a prohlásil: „Tady to mám vůbec nejradši, je odsud
        nádherný výhled
        na celý hřbitov.“ Bez okolků si sedl na kamenný hrob a pokynul:
        „Jen se rozhlédni...“</p>
    <p>Měl pravdu. Dole stály zástupy hrobů a každý z nich skrýval
        své tajemství.</p>
    <p>Dnes byla krásná noc, byla cítit vůní příběhů.</p>
</div>

<div class="introduction">
    <p>Seschlá podzimní tráva zašuměla a opět vysvitl měsíc.
        Náhrobní kámen chladil. Daniel těžce polkl a přitáhl si plášť
        blíže k tělu. Hrobník se uvelebil a po chvíli ticha se nadechl
        k vyprávění.</p>
    <p>„Každý z těch, co tu leží, žil svůj vlastní příběh, to je jasné.
        Ale nejkrásnější na lidských příbězích je, jak krásně se spolu
        proplétají a kříží. Postavy do našich příběhů vstupují, chvíli
        sdílejí naši cestu a zase vystupují. Rád hledám spojitosti mezi
        těmi příběhy. Podívám se odsud a hned vidím, jak se některé
        z nich navzájem potkávají.“</p>
    <p>„Vím,“ souhlasil Daniel, který moc dobře znal houšť vazeb
        v duševním světě a chápal, že stejně tak mohou být propojeny
        příběhy.</p>
    <p>„Vidíš tam ten hrob se sporým křížem?“ ukázal. „Pod ním je
        pochováno tělo Marion. Zvláštní dívka. Neměla lehký život.
        Než jej vzala pevně do hrsti, jen se jím protloukala. Ale ani
        potom nežila o moc lépe. Nejdříve lovila odměny, později lidi.
        Takový život obvykle netrvá dlouho – dýka, jed, na tom nesejde,
        konec je stejný. Podobných jsem pohřbil spoustu.“</p>
    <p>Daniel se poprvé za večer náznakem usmál.</p>
    <p>„Její život se však změnil, když potkala Klorena. Leží ob hrob
        vedle ní. I jeho příběh je zajímavý, zvláště proto, že se jednoho
        dne ti dva rozešli. Co by tehdy dali, kdyby se mohli jako přátelé
        opět sejít. A teď, podívej se na ně, tak blízko, a přece tak daleko.“</p>
    <p>Danielovy oči přeběhly po obou hrobech a hledaly, čeho se
        chytit. Nuzný hrob Marion byl bezesporu zvláštní, ale nevěděl
        čím. Nakonec se Danielovi povedlo projít po nitkách zaprášených vazeb a najít společný uzel. Hrobník nelhal, ti
        dva se vážně
        znali.</p>
    <p>„Zdá se mi, že v tom příběhu někdo chybí,“ zamračil se Daniel, když narazil na vazbu, po které se nedokázal
        dostat na její
        konec.</p>
    <p>„Máš pravdu,“ usmál se hrobník. Vůbec se nepodivil nad tím,
        co Daniel řekl, ale oči mu zazářily. Byl rád, že našel spřízněnou
        duši.</p>
    <p>„Kloren s Marion putovali, ale byl s nimi ještě jeden, malý
        chlapec, říkali mu Kaj...“ osvětlil hrobník.</p>
    <p>„A ten leží kde?“</p>
    <p>„Kdo ví...“</p>
</div>

<img src="images/delimiter.png" class="delimiter">

<h4 id="Příběh Kloren, Marion a Kaj">Příběh Kloren, Marion a Kaj</h4>
<div class="introduction">
    „Je mi líto té staré vrby, byla svého času jistě moudrá, když
    všem naslouchala,“ politoval Kaj strom v dohledu.
    <p>„Třeba se nám jí povede vrátit život,“ utěšil ho Kloren po
        chvíli mlčení. Byla noc a silueta smuteční vrby vypadala vskutku děsivě. O to hrůznější byla, když se její kmen
        pohnul, sklonil
        se a tenké větve se spustil až k nim. Lovcův tesák se zaleskl
        a byl připraven na nejhorší. V tu chvíli však Klorena omotal
        pahýl bez listí a v sevření si
        jej zvedl. Kloren pohlédl do smutných očí živé vrby a zděsil se rozevřené tlamy.</p>
    <p>Při Klorenových slovech: „Chytej, Kaji!“ už letělo čarovné semínko vzduchem. Kajova dlaň sevřela ten svrasklý
        plod a on jako sby ožil. Ze skořápky vyrazil klíček, ale to už Kaj přiběhl ke kmeni
        a ve výskoku vhodil semínko do rozevřeného chřtánu. Záhy vrbu
        obrostla popínavá rostlina, strom se kroutil a šlehal větvemi.
        Kloren dopadl na zem ve chvíli, kdy vrba znehybněla a zřítila se.
        Na jejím mrtvém kmeni vyšlehl nový zelený výhonek.</p>
</div>

<div class="introduction">
    Kaj polekaně couvl před ohromným hadem, jenž se ovíjel kolem větve a upíral na chlapce své velké oči. Kaj se
    odevzdaně díval do nich a s každým okamžikem tohoto pohledu jej jímala větší a větší únava. Chtělo se mu spát, ale
    on stále své oči nedovedl odtrhnout. Had jej mezitím obmotal od hlavy k patě. Jeho něžné smyčky příjemně hřály. Pak
    plaz rozevřel čelisti a stiskl.
    <p>
        Kaj se probudil do noční můry. Leknutí otevřelo bránu jeho moci. Nevědomky se jeho tělo rozpustilo v páru, a
        když za chvíli zase ztěžklo daleko od hada, neubránil se Kaj opožděnému vyděšenému výkřiku.
    </p>
</div>

<h4 id="Kloren a rodina">Kloren a rodina</h4>
<div class="introduction">
    Kloren skákal po skalistých schodech nahoru. Přestože potmě
    špatně viděl, nehodlal se zastavit, dětský křik mu bubnoval na
    spánky a hnal jej kupředu. Jednou rukou se vytáhl přes převis
    a z něj se svezl na plošinu. Po několika dalších stupních stanul
    takřka bez dechu na vrcholu. Pod uschlým stromem na přírodním oltáři řvalo nemluvně a nad ním se hladově vznášela
    ptačí stvůra.
    <p>
        „Vzala‘s mi ženu, ale syna nedostaneš!“ přehlušil Kloren lačné skřeky. Vrhací sekera pročísla vzduch, a když se
        zastavila, ozvalo se odporné hlasité zavřeštění. Rána srazila příšeru ze srázu
        a skřeky po chvíli utichly. Kloren vzal svého synka do náruče
        a vydal se domů… Ráno se vrátil, v propasti však už žádné tělo
        nenašel.
    </p>
</div>

<h4 id="Marion a hezoun">Marion a hezoun</h4>
<div class="introduction">
    Byla noc a Marion seděla na střeše a čekala. Když v domě
    přes ulici uslyšela tlumený výkřik, ani to s ní nepohnulo. O dva
    nádechy později se otevřely dveře a na cestu vyšla příšera s lesknoucími se srpovitými pařáty. Netvor se prohnul a
    protáhl.
    Z chlupů se staly bohaté šaty, drápy se změnily v prsty a tlama
    v pohlednou tvář.
    <p>
        Teď už jí neunikne. Odměna za Chameleóna je její!
    </p>
</div>

<img src="images/delimiter.png" class="delimiter">

<h3 id="Daniel poznává šlechtice">Daniel poznává šlechtice</h3>
<div class="introduction">
    „Mohu se zeptat?“ byl Daniel zdvořilý, ale nečekal na souhlas.
    „Za svůj život jsem viděl mnoho a potkal jsem kdekoho. Zajímalo by mě, jestli jsou tu pohřbeni jen lidé.“
    <p>„Nařízení je takové, že na společných městských hřbitovech
        mohou být pochováni jen lidé. Ale přiznávám, že jsem toto
        pravidlo několikrát porušil. Mnohdy nosiči ani nevědí, koho na
        márách mají. Oni nepoznají, kdo v zemi leží, a já myslím, že
        by nějaké nařízení nemělo zakazovat právo na poslední spočinutí na společném hřbitově. A já mám navíc hrstku
        zase
        jiných
        příběhů. Pojď, ukážu ti jeden hrob,“ usmál se hrobník, seskočil
        z kamenné desky do podzimního listí a vyrazil.</p>
    <p>„Jednou mi sem přinesli muže. Nebyl starý, ale vlasy měl jako
        sníh; nic u sebe neměl. Pohřbil jsem ho jako každého, ale ten
        muž byl šlechtic Wilhelm von Drachenburg. Teda říkalo se, že
        je to on. Wilhelm z obrazů mu nebyl nijak podobný. Wilhelm
        utekl ze svého panství už jako mladík, kvůli poměrům doma. Na
        tomto příběhu je ale zvláštní, že to byl jiný chlap v mládí a jiný
        u pohřbu, a přesto to byl jeden člověk. Všechno to vlastně začalo
        daleko dříve... Co se tváříš?“</p>
    <p>„Jen... přijde mi zvláštní, jak přeskakujete,“ odpověděl Daniel.</p>
    <p>„Pche, pohádky začínají na začátku. U lidských příběhů
        je jedno, kde začneš. Říkám ti vždycky jen ty nejzajímavější
        kousky. Kde jsem to... Ah, všechno to začalo daleko dříve. Wilhelmův otec v sobě nesl velmi silnou a vzácnou
        krev. Wilhelm jediný ji zdědil.“</p>
    <p>„Ale Wilhelm je člověk, ne?“</p>
    <p>„Ne tak úplně. Zmínil jsem se, že když jsem ho pohřbíval,
        proměnil se v bílého medvěda – mrtvého?“ zeptal se hrobník
        řečnicky a hned pokračoval. „Právě krev hrála v jeho příběhu
        velkou roli. On ji obětoval, pro vyšší účely. Hm, zvláštní to věc
        a bláhovost, ale budiž. Vzdal se svého těla, krve svého otce, aby
        zachránil životy. Rozhlédni se – mělo to smysl?“</p>
    <p>Pootočil hlavou, pohledem sklouzl z hrobu na Daniela a zpět.
        Oči v hrobníkově jinak nehybné tváři jako by lehce hrály ironií.</p>
    <p>„No...“ měřil Daniel hřbitov.</p>
    <p>„Na tom nesejde. Obětoval tělo a dostal jiné – už nebylo
        lidské. A přesto tu leží a jeho příběh sem patří.“ Na chvíli se
        odmlčel. Zastavil.</p>
    <p>„Tak tady spí Drachenburgský šlechtic,“ ukázal hrobník na
        malý u zdi zastrčený pomníček.</p>
    <p>Daniel zkoumal tři kameny tvořící náhrobek. Uvědomoval si,
        že nakonec nebyl nikdo, kdo by Wilhelmovi zaplatil pořádný
        hrob. Daniel se ve svém stáří vůbec málo smál a tohle mu vážně
        přišlo líto. Naklonil se blíž, aby klekl a uctil mrtvého. A mezi
        těmi třemi kameny rostla sněženka.</p>
    <p>„Teď jsem si vzpomněl, že na tom příběhu je ještě jedna záhada. Wilhelm velmi dlouho hledal svého přítele z mládí
        –
        otcova
        chráněnce Richarda Curshetta. Byl to jeho velký sen, jej znovu potkat. Nesplnil se – Wilhelm se nikdy
        nedozvěděl, co
        se s
        Richardem stalo, a já se přiznám, že také ten Richardův příběh
        úplně neznám. Tady zatím neleží,“ ukázal na hřbitov.</p>
</div>

<img src="images/delimiter.png" class="delimiter">

<h4 id="Wilhelmova dobrodružství">Wilhelmova dobrodružství</h4>

<h5 id="Wilhelm na vodě">Wilhelm na vodě</h5>
<div class="introduction">
    Hladina byla klidná, vzduch nehybný a kolem tančily světlušky. Wilhelm stál rozkročen na voru a ukazovákem maloval
    do vzduchu tvar souhvězdí vodního hada. Za prstem měsíční rukavice se táhla zářivá stopa vznášejícího se obrazu.
    Když dokončil dílo, znak se rozprsknul a hladina se zachvěla. Z hlubiny vystoupily bubliny a vydechly do noci.
    <p>Cedrikovo oko po chvíli zahlédlo ve vodě odraz. Něco se otřelo o klády a rozčeřilo vodu. Pak se vor nárazem
        zakymácel, až Cedrik spadl do vody. Chlad mu sevřel srdce a nedopřál mu nádechu. Když pocítil bolest v noze,
        začal
        opravdu bojovat. Skopl druhou nohou tlamu, která ho držela a konečně se nadechl. Wilhelm celý zdřevěněl; viděl
        jen
        jak se z vody zvedla lesklá hlava a zakousla se jeho příteli zezadu do ramene.</p>
    <p>Voda se nad Cedrikem zavřela a drsné hadí tělo jej sevřelo. Svalnatý námořník volnýma rukama chytil netvora za
        hlavu, a když mu promáčkl oči, plaz se pustil, ale jen aby se mohl opět zakousnout. V okamžiku, kdy mu had
        stiskl
        žebra, vydechl Cedrik poslední vzduch. Snažil se plavat nahoru, ale nemohl, vodní obluda jej táhla stále
        hlouběji.
        Cedrik se zmítal jako umírající zvíře, které nechce dát svůj život lacino. Svět kolem něj se zamlžil a
        roztál.</p>
    <p>Pak se mu šťastným řízením osudu podařilo vrazit hadovi prsty do žaber. Sevřel mu krk a druhou rukou jej bil tak
        dlouho, dokud smyčky nepovolily. Když se vynořil, vychutnal si nejdráže vykoupený nádech svého života.</p>
</div>

<h5 id="Wilhelm v království ledu">Wilhelm v království ledu</h5>
<div class="introduction">
    Wilhelm viděl ve snech svou slabost a strach. Pochopil,
    jakou
    moc má zima. Viděl v nočních můrách umírat zvířata, spatřil mrazem zabité lidi. Přesto se stále víc bál ohně a mráz
    jej
    přestával zábst. Dnešní sen nebyl tak ponurý jako ty předešlé.
    <p>
        Konečně měl průvodce. Postava jej vedla na bílý palouk a utrhla
        rostoucí ledový zvonek. Pak dlouho šli průsmykem až ke vchodu do chladného paláce. Před ním byl strážce. Mohutný
        bílý
        medvěd krotce přišel až k nim, přivoněl si k ledové květině a
        pustil postavu dovnitř. Dlouho tam pak Wilhelm stál sám před
        domem samotné paní Zimy.
    </p>
    <p>
        Když se ráno Wilhelm probudil, věděl, kterým směrem sedát.
    </p>
</div>

<h5 id="Wilhelm a plivanec">Wilhelm a plivanec</h5>
<div class="introduction">
    Našlapovali tiše a opatrně, aby slyšeli každý zvuk, co z tmavé chodby přicházel. Škrábání, cvakání, pískání a
    skřípění jim bylo blíž a blíž. Pochodeň létala ze strany na stranu, to jak strážný prohlížel každý kout a skalní
    záhyb. V jejím světle se od kamene odrážela spousta malých jiskřiček.
    <p>
        Na zemi se cosi mihlo, ozvalo se zapištění a záhy řev strážného. Tmavý sliz se sápal po pochodni, druhý spadl se
        stropu strážnému přímo na rameno. Wilhelm nezaváhal a ťal. Hnus se rozpadl ve dví, klíční kost zapraštěla, prsní
        sval povolil.
    </p>
</div>

<h5 id="Wilhelm v davu">Wilhelm v davu</h5>
<div class="introduction">
    Wilhelm neměl rád davy a tady na nádvoří bylo na něj lidí
    až moc.
    <p>
        Jeho oči pořád kmitaly od člověka k člověku. A dnes jej
        jeho opatrnost varovala. Uviděl, jak se v cizím rukávu zaleskla
        dýka, jak pomalu vyklouzla a jak se ten muž kradl k němu. Než
        zareagoval, dýka proti němu vyrazila. Nestihl tasit, kryl se paží.
    </p>
    <p>
        Zbraň jej minula a muž, co ji držel, pokračoval dál. Nešel po
        Wilhelmovi. Zakřičel a znovu bodl do prázdna. Pot z něj tekl a
        oči se upíraly na místo, kde nikdo nebyl. Wilhelm tasil a čekal,
        co bude. Muž zakřičel a bodl.
    </p>
    <p>
        „Nedostanete mě, nikdy!“ křičel a třásl se. Lidé kolem něj
        udělali široký kruh, ale muž si jich nevšímal. Protínal prázdný
        vzduch, a kdyby ho cosi neviditelného nesrazilo na zem, nevěřili by mu. Muž vstal a bezradně bojoval. Wilhelm
        přiskočil a
        máchal mečem tam, kam se muž díval.
    </p>
    <p>
        „Ne…, ne!“ upínal muž zrak stále do jednoho místa. V očích
        měl nelidský strach. Něco mu podrazilo kolena a ruce se mu
        v křeči zkroutily, jako by jej dva pochopové sevřeli. Nemohl
        se ani hnout a nikdo mu nemohl pomoci. Díval se stále na
        jedno
        místo – smrti do očí. Pak se
        jeho tělo uvolnilo a svezlo se mrtvé
        na dlažbu.
    </p>
</div>

<h5 id="Wilhelm v cizí kůži">Wilhelm v cizí kůži</h5>
<div class="introduction">
    Nejdříve pocítil na jazyku pachuť vlastní krve, poté procitl.
    Ležel nahý v krví rozpouštěném sněhu, tělo jej bolelo a zešedlé
    oči jej neposlouchaly. Když se postavil, vítr mu vehnal do tváře
    dlouhé bílé vlasy. Mezi svaly na jeho rukou se táhly viditelné
    šlachy a jeho kůže se stala mrtvolně bledou. Byl jiný, a nemohl
    tomu uvěřit.
    <p>
        Jak paní Zima slíbila – po oběti jeho vlastního těla bude
        o Wilhelmovu duši dobře postaráno – darovala mu tělo bílého medvěda, jenž byl strážcem jejího paláce. To však
        Wilhelm nevěděl.
    </p>
</div>

<h5 id="Wilhelm a průvodce">Wilhelm a průvodce</h5>
<div class="introduction">
    Každou noc přicházel vlk, aby odtáhl jednu ovci z lidského
    stáda. Ve Zvonech se západem slunce houstl strach a nedovolil
    vesničanům ani na chvíli usnout.
    <p>
        Dnes se každému zdálo, že měsíc září jasněji než obvykle.
        Všichni se bojácně tísnili mezi zdmi kostela ve víře, že je bůh
        Nithorn ochrání. Cedrik s Wilhelmem čekali připraveni na nejhorší. Když pod několika skoky zašustila střecha,
        bylo jisté, že
        si vlk našel správnou ohradu.
    </p>
    <p>
        Zvon zaduněl a z kostelní věže se spustil černý lovec. Jeho
        pronikavý řev nepřehlušil ani jekot vystrašené kořisti, lidé se
        drali ven – vraty i okny.
        Jen někteří zůstali stát – ti, co
        jim nohy
        zdřevěněly, a Cedrik s Wilhelmem.
    </p>
    <p>
        Vysoký vlk běžel jen po zadních a obratně přeskočil oltář.
        Z huby mu tekla pěna a oči měl zlostně přivřeny. Po dalším skoku jednou ranou odhodil Cedrika a roztrhl
        Wilhelmovu hruď.
    </p>
    <p>
        Wilhelma ovládla zuřivost. Pocítil ve svých ústech opět chuť
        krve, útroby se mu sevřely. Tělo padlo v křečích na zem, aby
        se mohlo zvednout v podobě bílého medvěda. Cedrik nezaváhal,
        vrazil tesák vlkodlaku do zad. Dříve než
        jej stačil vyrvat, setkala
        se černá srst s bílou. Medvěd srazil soka k zemi a nezastavitelně
        rval maso, lámal kosti, dokud ze ztráty krve neomdlel.
    </p>
    <p>
        Černá srst mrtvého zvířete začala mizet, zůstávala jen krev.
        Když se chlupy rozpadly docela, na podlaze kostela ležel Jan
        – mladý němý chlapec, který jim byl přes den průvodcem.
    </p>
</div>

<img src="images/delimiter.png" class="delimiter">

<h4 id="Richardova dobrodružství">Richardova dobrodružství</h4>

<h5 id="Richard a děvče">Richard a děvče</h5>
<div class="introduction">
    Richard se rozhlédl po lávové jeskyni a jeho ryšavé obočí se
    zachmuřilo. Bylo tu horko, zvláště v rudém inkvizitorském taláru. Pohlédl na podivnou holku, co stála kus před ním.
    <p>
        „Přišel jsem si pro ďábla, co svádí lidi na scestí. Kde ho skrýváš, čarodějko?“ zakřičel. Dívka mu bez hlesu
        pokynula, aby přišel blíž. Než však stačil vykročit, z podlahy se vyvalil dým. Kouř
        překvapivě nevyšplhal po dívčině těle, rozestoupil se kolem ní a
        odhalil siluetu tříhlavého, křídlatého monstra.
    </p>
    <p>
        „Mě neobelstíš, stvůro,“ potáhl si rukavice a namaloval ochranné znamení.
    </p>
</div>

<h5 id="Richard a brouk v hlavě">Richard a brouk v hlavě</h5>
<div class="introduction">
    „Bojuj s tím! Nenech se tím démonem porazit!“ křičel kněz,
    zatímco mu svěřenec umíral pod rukama.
    <p>
        „Tak dost!“ Dveře se rozletěly a v nich stál Richard. Šel rázným krokem a rudé inkvizitorské roucho vlálo.
        Všichni hleděli jako omámení. Richard přišel až k umírajícímu, násilím mu
        rozevřel víčka a nechápavě zakroutil hlavou.
    </p>
    <p>
        „Klid, uklidni se, tohle nemá cenu… klid,“ řekl inkvizitor a
        položil dlaň na zpocené čelo. Prsty zatlačil a zatnul zuby. Chvíli
        trvalo, než démona uchopil, ale pak
        jej za šíleného
        jekotu vyrval
        umírajícímu z hlavy. Nehmotné abstraktní tělo se svíjelo a kvílelo. Pak jej Richard v pěsti rozdrtil.
    </p>
    <p>
        „Odneste ho a dejte mu napít, třeba to přežije,“ potáhl si
        inkvizitor rukavici a odkráčel.
    </p>
</div>

<h5 id="Richard a sedlák">Richard a sedlák</h5>
<div class="introduction">
    „Mohu ti od toho odpomoci,“ řekl Richard vážně s dávkou
    pochopení. A zkušeným okem měřil obtloustlého sedláka. Sedlák
    byl bílý jako stěna, po tvářích mu tekly slzy a z koutku se mu
    loupala zaschlá krev. Na rukou měl okovy, aby neublížil.
    <p>
        „Já nechtěl,“ litoval.
    </p>
    <p>
        „Věřím ti, jsi v poutech ďábla. Vím, že za střízlivé mysli bys
        nezabil svou ženu, syna a čeledína,“ podíval se Richard na plačící trosku. „Právě proto ti chci pomoci.“
    </p>
    <p>
        „Pomoc,“ podíval se na něj sám sebou vystrašený sedlák.
        Výraz ve tváři se mu najednou proměnil. „Žádnou pomoc. Mám
        konečně, co chci,“ zašklebil se zvráceně, napjal svaly a zasyčel.
        Tvář mu zrudla, oči zasvítily, klouby zaskřípaly. Pouta praskla
        a tlouštík bez stínu uprchl.
    </p>
</div>

<h5 id="Richard a dobrý skutek">Richard a dobrý skutek</h5>
<div class="introduction">
    Richard stál důstojně v rudém taláru před popravčí hranicí a
    nebe se na něj mračilo. Mdlé světlo si hrálo s rubínem na pravém ukazováčku a v jeho odlescích byly dnes rukavice
    červenější
    než kdy jindy. Rusé vlasy vzdorovaly větru a tváře i brada plály
    ryšavým plnovousem. Levice ležela na hlavici hole v osobitém
    gestu, o jeho boty se třela kočka. Lidé kolem byli rozjaření, byli
    i smutní, ale hlavně byli chudí – na těle i na mysli.
    <p>
        Dav se rozestoupil, aby otevřel cestu smrti. Dva zahalení
        pochopové táhli blátem další oběť. Kdysi té dívce říkali Rozárka.
        To jméno jí však vzali v cele bezpočtem nadávek. Dívka sotva
        šla. Tížily
        ji řetězy,
        její břicho však mnohem víc. Lidé po ní plivali i pro ni plakali; chudí nejvíce. Její šaty toho mnoho zažily
        a dnes má skončit i jejich utrpení. Poslední šel uličkou popravčí
        – mistr kat, jenž neměl kuklu jako jeho pomocníci. Úděl kata
        je věčný a všem známý, kdo jednou dal se tou cestou, nikdy se
        nevrátí.
    </p>
    <p>
        Přivlekli Rozárku až před Richarda. Inkvizitor zvedl pravici a
        pravil: „Tvé tělo není lidské, nýbrž pokřivené tvými jedovatými
        lektvary a zaříkáními. Tvá duše je znečištěna temnými myšlenkami. Spatřila jsi ďábla a on ušpinil tvé oči,
        mluvila
        jsi s ním a
        tvé vlasy zčernaly. A obcovala jsi s ním a neseš v sobě ďábelské
        dítě. Jsi nevěstka ďáblova a vražedkyně. Stvůra, která v tobě
        roste, nikdy nesmí spatřit světlo světa, jinak se všem povede
        zase zle. Dopustila ses strašného přečinu, od kterého ti v tomto
        životě nemohu odpomoci. Ale nabízím ti očistec. Tvé tělo i tvá
        duše budou omyty plameny a očištěny ohněm od všech tvých
        hříchů. Vím, že to dělám pro tvé dobro. Mistře kate, konej svou
        svatou povinnost!“</p>
    <p>
        Kat lehce přikývl a vzal Rozárčin řetěz. Dívka vstala a poslušně šla za ním. Vyslechla už dost, proto všechen
        vzdor
        dávno
        vzdala. Kat nespěchal, pomalu vystoupil na hranici. Opřel
        dívku o kůl, ale ona se mu slabostí svezla k nohám. Sklonil se
        k ní, chytil ji prsty nešetrně za čelist a přinutil ji podívat se
        mu do očí. Rozárka se jich vždy děsila, znala ty oči z výslechů,
        když často s katem mluvila. Znal
        ji, věděl o ní všechno. Tolikrát
        v těch očích poznala útěchu a dnes ji ten pohled zklidnil jako
        neposlušného psa. Pak jen na malý okamžik sklouzl kat očima
        na její břicho. Znejistěla, protože kat byl vždy bez citu. Ten
        soucitný pohled k němu nepatřil.
    </p>
    <p>
        Trhl s ní a připoutal jí ruce vysoko nad hlavu. Když scházel
        dolů, neohlížel se, protože to kat nikdy nedělal. Vzal pochodeň a
        obešel s ní hranici. Plameny ožily a začaly stoupat po vyschlém
        dřevě. Rozárčiny uslzené oči spatřily v davu černý háv, lebku,
        kosu – Smrt. Lidé ji neviděli, jen kat jí kývl na pozdrav.
    </p>
    <p>
        Smrt tam byla a dívala se přímo na ni. Rozárčin svět se
        najednou rozhoupal. Zmizely mraky, nastala tma. Rozárka si
        prohlížela tváře lidí kolem hranice, necítila žhnoucí plameny,
        neštípal
        ji kouř. Viděla pocity těch lidí, prohlédla skrz
        jejich oči,
        aby viděla zlý svět, co
        je všude kolem. Pak pocítila horkost svého
        lůna. Nosila u srdce své dítě a dala by i svůj život, aby mohlo
        žít, ale ona už ani život neměla.
    </p>
    <p>
        Pak Smrt lehce mávla kosou a nad hlavu každého se vznesla
        svíce. Ač nebyl z nejmladších, byla katova svíce dlouhá. Zato
        ta nad Richardovým pohrdavým úsměvem bojovala s posledním
        zbytkem knotu. Rozárka politovala jednoho mladíka, jemuž už
        dlouho nezbývalo. Popravdě, svíce všech lidí v davu jí přišly
        krátké.
        Ji také litovali, ale jen někteří.
    </p>
    <p>
        Ucítila bolest a žár. Smrt sklonila hlavu a udělala krok, pak
        další – šla přímo k ní. Rozárčino srdce bušilo, dech bolel s přívaly
        kouře. Kroky Smrti jí duněly v hlavě, počítaly její čas. Smrt přišla až k hranici, svým černým suknem rozčísla
        oheň
        a stoupala
        po schodech nahoru k ní. Rozárka chtěla zavřít oči, ale nemohla,
        přála si, aby jí kouř vzal zrak, aby jí vlasy vlezly do očí. Nestalo
        se. Smrt stála u ní, třímala kosu a mlčela. Pak si shrnula kápi a
        hluboce se na Rozárku zadívala. Důlky bez očí vyčištěné krkavci
        vzaly Rozárce hlas. Věděla, že kdyby žluté zuby měly rty, chladně
        by se usmívaly. Rozárka se nemohla ani pohnout, proto čekala.
    </p>
    <p>
        I sáhla Smrt svou kostěnou rukou do rukávu a vyňala svíci
        – skvostnou a bělostnou, dlouhou a silnou. Sklonila ji do ohně,
        až chytil její knot.
    </p>
    <p>
        „Toto je svíce tvého dítěte a bude stát vedle té tvé,“ řekla Smrt
        a spustil se lijavec, jaký místní nepamatovali.
    </p>
</div>

<img src="images/delimiter.png" class="delimiter">

<h3 id="Daniel u moudrého zabijáka draků">Daniel u moudrého zabijáka draků</h3>
<div class="introduction">
    Procházeli se podzimním hřbitovem a mlčeli. Daniel se rozhlížel a snažil se vtisknout si celé místo do paměti. Šlo
    to těžko,
    nebyl tu takřka žádný řád. Náhrobní kameny stály v neúhledných řadách, které se stáčely, spojovaly a rozbíhaly. I
    chodníčky
    mezi hroby tvořily nepravidelnou síť. Daniel se zaměřil na jeden
    náhrobek a vydal se k němu.
    <p>„Čí je to hrob?“ ukázal na černý náhrobní kámen s vytesanou
        dračí hlavou.</p>
    <p>„Je tu pochován Welt. Praví se, že byl zabiják draků,“ řekl
        hrobník zcela klidným hlasem.</p>
    <p>„Drakobijec? Je těžké zabít draka, musel to být velký muž.“
        „Vlastně – nikdy žádného draka nezabil,“ poškrábal se hrobník na bradě. „S draky bojoval, taky na to umřel, ale
        jak říkám, žádného nikdy nezabil.“</p>
    <p>„Ale to lidé nevědí, že? Věří, že ty draky zabíjel,“ začínal
        chápat Daniel. Draka v životě viděl jen jednou a věděl, že i přes
        astrální sféry je cesta k drakům složitá.</p>
    <p>„Tak. Vlastně, dnes už ani tomu lidé nevěří, je to dávno a jeho
        sláva se vytrácí. Jen jednou za rok k tomuhle hrobu přijde Weltův přítel, který nezapomněl. Ten už draka zabil,
        ale jen jednoho. Poslední roky se hodně zajímá o mé příběhy, asi zmoudřel.“
        Hrobník se podíval vedle sebe na kus volné země. „Až přijde jeho
        čas, pohřbím jej tady vedle Welta.“</p>
</div>

<img src="images/delimiter.png" class="delimiter">

<h4>Příběh Welta</h4>

<h5 id="Welt a vrah">Welt a kořist</h5>
<div class="introduction">
    Vrah držel vyděšeného Welta pod krkem a šklebil se na něj. Měl křivý nos a ve tváři hrozivou jizvu po zvířecích
    zubech. Měsíční paprsek proběhl širokou ulicí, osvítil prázdné domy a zaleskl se na napřažené čepeli. V tu chvíli
    Welt vzdal svůj život.
    <p>
        Zařinčel řetěz a tesáky se zasekly vrahovi do zdvihnuté paže. Zvíře zavrčelo, trhlo a vyrvalo kus masa. Pak jej
        řetěz strhl zpět. Po chvíli ticha odhalil stín postavy v dlouhém plášti. Muž chytil vraha pod krkem a pěstí jej
        zabil.
    </p>
    <p>
        „D… díky, zachránils mě.“
    </p>
    <p>
        „Šel jsem po něm už dlouho,“ stáhl si muž klobouk do čela, hodil si mrtvolu na rameno, mlaskl na zvíře a odešel.
        Zablýsklo se a zahřmělo.
    </p>
</div>

<h5 id="Welt a kožešník">Welt a kožešník</h5>
<div class="introduction">
    „Tak si to shrnem: Nejdřív blizard, praskající led a propast. Když k tomu přidám i vyhládlého medvěda, můj hladový
    břich a lavinu, musím říct, že to nás teda ta bílá liščí kožka přijde proklatě draho,“ zabrblal si Hergot pod vousy,
    když mu Welt vázal zlomenou ruku do dlahy.
</div>

<h5 id="Welt a zlatokop">Welt a zlatokop</h5>
<div class="introduction">
    „Ha, há!“ zajásal Hergot a skočil do vody, až se všude kolem rozstříkla. Welt se jen ušklíbl a pozoroval svého
    přítele, jak si vyhrnuje rukávy.
    <p>
        „Já mám na zlato čuch,“ zašmátral trpaslík pod vodou, zrovna tam, co se leskl zlatý valoun. Jaké bylo jeho
        překvapení, když mu zmizel pod rukama. Welt zareagoval dřív, než se Hergot stačil vyděsit. Jeho dýka zasvištěla
        vzduchem a přirazila útočícího ještěra ke stěně.
    </p>
    <p>
        „U všech rohatých, vywerna!“ vyprskl polekaně trpaslík.
    </p>
</div>

<h5 id="Welt a smolař">Welt a smolař</h5>
<div class="introduction">
    „Hej, ty potvoro plesnivá, polez ven z brlohu a utkej se se
    mnou, jako rovný s rovným!“ hulákal hrdě trpaslík Hergot do
    otvoru ve skále. „Polez ven, povidám!“ zařval a srazil jakousi
    nevkusnou kamennou sochu, co stála hned vedle, až se roztříštila o zem. Zevnitř sluje se ozvalo hromové zaburácení.
    Hergot měl pocit, jako by se celá hora pohnula.
    Ještě párkrát zakřičel a schoval se za veliký balvan.
    <p>
        S hřmotem se ven sunul pořádně velký drak. Sotva však vystrčil hlavu, skočil na něj ze skály Welt a přes oči mu
        přehodil volskou kůži potřenou smolou. Obratně se vyhnul pařátu a seskočil ze vzpínajícího se draka.
    </p>
    <p>
        Hergot neváhal, přiskočil a ťal. Drak zařval. Trpaslík se jakoby mimochodem shýbl pro uťatý dračí malíček.
    </p>
    <p>
        „Tak se na ně musí, na bazilišky smradlavý,“ prohlásil vítězně. „Mizíme!“
    </p>
</div>

<h5 id="Welt a oběť">Welt a oběť</h5>
<div class="introduction">
    Hergot s Weltem se škrábali po příkrém skalisku a funěli
    jako
    staří bejci. Ani na plošině se nemohli pořádně nadechnout, protože se všude válela oblaka kouře. Uprostřed toho dýmu
    stála
    Taurea. Obrovská „žena“ s ještě větším poprsím byla shrbená nad jakýmsi oltářem, podupávala kopyty, houpala ocasem
    a kroutila hlavou, z níž vyrůstaly dva nepřehlédnutelné rohy.
    Bučela a mručela ve svém zaříkávání, přičemž porcovala obětního berana.
    Jakmile je uslyšela, odfrkla si a houpavým krokem se
    přihrnula až k nim.
    <p>
        „Thák, có. Nášli jsté muého múže?“
    </p>
    <p>
        „No, ne tak úplně,“ zašklebil se Hergot a vytáhl z torny uražený roh.
    </p>
</div>

<img src="images/delimiter.png" class="delimiter">

<h4 id="Příběh Hergota">Příběh Hergota</h4>

<h5 id="Hergot a pláž">Hergot a pláž</h5>
<div class="introduction">
    „Chlapi, věřte mně, že můj otec se tomu krabisku postavil. V pravé štít a v levé tuhletu sekeru. Ještě je na ní od
    tehdá zub,“ vyzdvihoval Hergot významně svou zbraň. „Ta příšera vylezla z moře a jakože tátu sežere. Na naší rodině
    už si kdekdo vylámal zuby, ale klepeta ještě nikdo nezkoušel. A tak táta zařval, jak on to uměl, a hrr na tu bestii.
    A jak jde o krk, to se trpaslík nedá. Potvora se rozeběhla a bác!“ praštil Hergot do stolu. „Ležela mrtvá na zemi. Z
    jejích noh pak postavil táta Genderunovi svatyni. Z hřbetu si nechal udělat zbroj a z klepet necky. Oči se namlely
    do polívky a bábiných lektvarů a vůbec, co vám budu povídat – maso sežrali.“
</div>

<h5 id="Hergot a kámen">Hergot a kámen</h5>
<div class="introduction">
    „Strčili mě do jakési smradlavé díry, do ruky jsem dostal klacek a prý abych bojoval. Než jsem jim stačil zanadávat,
    otevřela se vrata a z nich vyběh obří klepetnatec – rak velký jak kůň a na zadku žihadlo jak tuhleten tesák. Utéct
    se nedalo, všude kolem na nás čučeli a řvali: „Bojuj!“ A já, jakože jsem nějaký chlap, jsem si plivl do dlaní a šel
    na něj.
    <p>
        Chvíli jsem ho mydlil klackem, ale pak mě ta mrcha chytila svým klepetiskem přímo za prdel. Ještě tam mám jizvu,
        divejte…To už mi došla trpělivost. Sebral jsem největší balvan, co se tam válel, a mlasknul mu ho na hlavu.
        Křuplo to vážně pěkně, ještě chvíli bodal ocasem do země, ale pak hned vytuhl.“
    </p>
    <p>
        „A když jsi vyhrál, to tě pak pustili, Hergote?“
    </p>
    <p>
        „No, to zrovna ne, ale davy šílely.“
    </p>
</div>

<img src="images/delimiter.png" class="delimiter">

<h3 id="Daniel u stromu">Daniel u stromu</h3>
<div class="introduction">
    <p>Ptal ses mě, jestli tu pohřbíváme i někoho jiného než lidi.
        Vzpomněl jsem si teď na velmi zvláštní příběh,“ řekl hrobník,
        když se přehoupla půlnoc. „Je to příběh stromu,“ ztišil hlas, aby
        dodal vážnost své řeči, a ukázal na tři útlé břízky nedbale stojící
        mezi hroby.</p>
    <p>Daniel se mračil a oči se mu klížily únavou – už také nebyl
        z nejmladších. Mraky houstly a s nimi i tma kolem. Jako malý
        se Daniel bál tmy, ale teď už znal horší věci, z kterých je třeba
        mít strach.</p>
    <p>„Před stovkami let vyklíčil ve Vlčím lese pod Dračí skálou
        malý stromek. Kdo by kdy věřil, že z něj vyroste mohutný dub.
        Byl to zvláštní dub, měl duši.“</p>
    <p>„Stromy nemají duši.“</p>
    <p>„Vážně?“ popřel hrobník Danielova slova. „Tenhle duši měl.
        Stál tam pod tou Dračí skálou tři sta let a posledních dvě stě
        strašně toužil urvat se z kořenů a udělat krok. Jen jeden jediný krok ze skalního stínu a konečně spatřit celé
        slunce. Dal
        by cokoliv za ten jeden krok. Nevím, který ďas to dokázal, ale
        ten strom ožil. Vytrhl kořeny ze země a šel, kam ho napadlo.“</p>
    <p>Hrobník se v chůzi na chvíli odmlčel.</p>
    <p>„Co se s ním pak stalo?“ ptal se Daniel jako malé dítě.</p>
    <p>„Pamatuješ na ten velký lesní požár?“ zastavil se jeho průvodce a posvítil lucernou na pokroucený strom opřený o
        stěnu márnice.</p>
    <p>„Pamatuji,“ přejel prsty Daniel po zuhelnatělém dřevě, jež
        bylo černější než noc. Ten obrovský mrtvý strom tam stál sám,
        kolem něj nebyl jediný hrob.</p>
    <p>„Nejsmutnější je, že ta skála by ho před ohněm uchránila,“
        povzdechl si hrobník.</p>
    <p>„Určitě to ale stálo za to.“</p>
</div>

<div class="introduction">
    Je mi ho trochu líto,“ nemohl Daniel odtrhnout oči od shořelého stromu. „Byl jsem u toho, když hořel les. Bylo to
    vážně zlých třináct dní.“
    <p>„Lidé to říkají,“ potvrdil hrobník a jeho oči upjatě sledovaly plamen v lucerně.</p>
    <p>„Pamatuji si jako dnes na ten kouř, jak štípal v očích. Nebe
        bylo černé a k nohám nám padali zadušení ptáci. Všechna zvířata prchala pryč. Slyšel jsem jejich bolestné hlasy
        a viděl jejich mrtvoly. Tady leží stovky lidí, ale tehdy v té černé pláni zemřely
        tisíce živočichů. Většině lidí se podařilo utéct, ale zvěř hynula
        po celých stádech.“</p>
    <p>„Tak to se divím, jsi první, od koho slyším, že ten požár přežil.“</p>
    <p>„Vím to. Šli jsme s Quentinem po lidech z obětišť. Ve Vlčím
        lese se před požárem prováděly rituály se zvířecí krví. Pronásledovali jsme čarodějníky, ale skoro všichni
        uprchli. Od té doby se nejspíš skrývají, nebo s nimi inkvizice zatočila, ale ohnivému
        peklu ve Vlčím lese určitě unikli. Někdo totiž obnovil po požáru
        většinu obětišť.“</p>
    <p>„Ale dnes už je Vlčí les zase zelený, ne?“ obrátil list hrobník.</p>
    <p>„Ano, začalo to všechno nanovo.“</p>
</div>

<img src="images/delimiter.png" class="delimiter">

<h4>Jaroslav a trest života</h4>
<div class="introduction">
    Zbroj na
    Jaroslavově hrudi se blyštila ve světle vycházejícího
    slunce. Po ohnivé čepeli jeho meče tančily neuhasínající plameny, pěstní štítek vrhal odlesky a on stál hrdě před
    dračí skálou. Dýchal klidně, srdce mu tlouklo pomalu. Najednou se země
    zachvěla a on uslyšel pronikavé syčení.
    <p>
        Jaroslav věděl, co ho čeká, a byl připraven. Otočil se, aby uhnul před prvním útokem. Tříhlavá saň se na něj bez
        varování vrhla, krky se jí napínaly a čelisti skřípaly. Každému by se
        z dračího syčení rozklepala kolena, ale Jaroslav se nikdy nebál.
    </p>
    <p>
        Uskočil, kryl mečem, přebral štítkem dračí krk a ťal. Saň zavyla, vytryskl gejzír krve a napůl uťatá hlava se
        zmítala v bolestech.
    </p>
    <p>
        Dvě zbylé hlavy poděšeně zaváhaly a ohnivý meč dokončil svédílo. Plameny oddělily hlavu od těla a spálily ránu
        na uhel, až
        se krev zastavila.
    </p>
    <p>
        Dva úhyby, prázdný úder – chyba. Jeden chřtán mu sevřel bok a prasklý plech se
        Jaroslavovi zařízl do břicha. Druhá hlava
        mu rozžvýkala štítek a jala se ukousnout mu lebku. Rytíř se
        nevzdával, obouruč sekl po čenichu, skrčil se a jednou ranou
        uťal hydří temeno.
    </p>
    <p>
        Saň sotva stála na nohou, její poslední hlava se houpala přikrčená před ním a vyčkávala. Jaroslav neváhal,
        protože mdlobypřicházely. Meč pročísl vzduch a plameny se dotkly zelené kůže.
    </p>
    <p>
        Ukápla však jen jedna kapka hydří krve. Meč stál u dračího krku a neprošel skrz.
    </p>
    <p>
        „Proč?“ zasyčela hydra, že jí sotva bylo rozumět. „Proč jsi nedoťal?“
    </p>
    <p>
        „Nechám tě žít,“ oznámil jí udýchaný Jaroslav, „abys poznala bolest samoty a pochopila ty, jimž jsi vzala
        rodinu.“
    </p>
</div>

<h4>Jaroslav a elixír života</h4>
<div class="introduction">
    „Draku, splnil jsem vše, co jsi žádal. Nyní mi svěř tajemství,
    po kterém toužím.
    Jak najdu živou vodu?“ prosil
    Jaroslav a jeho
    hlas se tříštil o vodopád. Černá tůň vyvrhla spoustu bublin,
    pára z padající vody se rozestoupila. Poznal dobře dračí hlavu,
    jež se vynořila nad hladinu.
    <p>
        „Řekni mi prosím tajemství vody, která dává život,“ požádal opět zamračeného draka.
    </p>
    <p>
        „Nechal jsem tě spatřit smrt ve vlnách a viděl jsi sžíravé sucho. Viděl jsi, jak déšť zvlažuje žíznivá pole, jak
        děti chodí
        k potoku pít, jak orel loví ryby v jezeře. To vše jsi zhlédl a stále
        nevíš, jak každá kapka vody dává život?“
    </p>
</div>

<h4>Jaroslav a láska</h4>
<div class="introduction">
    „Dávno tě zatratili a opovrhli tebou,“ řekla svraštělá ústa.
    <p>
        Neviděl tvář – bál se podívat. Jeho oči těkaly po zemi cely,
        vzduch byl cítit plísní. Tvrdili mu, že láska vždy zvítězí. Už té
        lži nevěřil.
    </p>
    <p>
        Nikdy dřív neměl strach o svůj život, ale dnes se bál smrti,
        protože miloval.
    </p>
    <p>
        Jaroslav se prosebně podíval do zakalených očí. Bezertá ústa
        se jen ledově usmála. Pak postava zmizela a dveře bouchly.
    </p>
</div>

<img src="images/delimiter.png" class="delimiter">

<h3 id="Danielova zpověď">Danielova zpověď</h3>
<div class="introduction">
    Noc již notně pokročila, mraky se semkly a zatemnily oblohu.
    Měsíc už nesvítil a vzduch byl vlhký.
    <p>
        „Ti, co tu leží, mají štěstí,“ řekl Daniel sotva slyšitelně ahrobník se klidně usmíval. „Jejich blízcí mohou
        přijít a uctít
        jejich hrob. Můj bratr takové štěstí nemá.“
    </p>
    <p>
        „Jak to?“
    </p>
    <p>
        „Nikdo neví, kde je jeho hrob.“
    </p>
    <p>
        „Třeba je někde tady,“ poznamenal konejšivě hrobník a máchl lucernou.
    </p>
    <p>
        „Ne, není. Snažil jsem se jej hledat, jak jsem uměl. Hledal jsem i, jak ty říkáš – v příbězích. Ale nikde jsem
        nenašel. Je už
        dlouho mrtvý. Pátral jsem i po jeho mrtvém těle, ale…“ Daniel
        si v hlavě přehrál spoustu cest v duševním světě, po kterých
        šel, aby našel svého bratra. Všechny vazby, na něž za celý život
        narazil, byly slepé. Napůl se s bratrovou smrtí už smířil, ale čím
        byl starší, tím víc si uvědomoval, jak mu bratr chybí.
    </p>
    <p>
        „A řekneš mi, co se mu stalo?“ byl hrobník dychtivý po novém příběhu.
    </p>
    <p>
        Daniel chvíli mlčel a žmoulal v ruce březový list. Pak začal:„Byli
        jsme mladí a plní odvahy a touhy po svých příbězích. Všechna ta kouzla světa na nás venku čekala. Našli jsme
        tajemnou jeskyni na řece, postavili
        jsme vor a vydali se ze zvědavosti za dobrodružstvím. Nevím, co
        jsme tam tehdy chtěli najít, ale určitě
        jsme
        to nenašli. Proud zdivočel a vtáhl nás hluboko do skály. Hnal nás
        dlouho a stále sílil. Cítil jsem se tehdy jako hrdina, byl jsem hrdý
        na svou odvahu. Avšak jen do chvíle, kdy něco vyskočilo z vody
        a strhlo to mého bratra. Hladina se nad ním zavřela, a než jsem
        stačil jen zavolat, peřej mne odnesla. Utopil se.“
    </p>
    <p>
        V dálce zazněl hrom a rozpršelo se. Těžké kapky stékaly po náhrobcích a máčely životem poznamenanou Danielovu
        tvář.
    </p>
    <p>
        „Když bratr zemřel, začal mi nový život.“
    </p>
</div>

<h3 id="Daniel hodnotí odborníky">Daniel hodnotí odborníky</h3>
<div class="introduction">
    Pršelo do noci a hrobník s Danielem seděli mlčky na kamenném hrobě.
    <p>
        „Věříte, hrobníku, na zmrtvýchvstání?“ myslel Daniel pořád
        na svého bratra. Sám věděl, jak to se smrtí chodí, ale chtěl znát
        hrobníkův názor. Přeci jen viděl svět jinak.
    </p>
    <p>
        „Ano.“
    </p>
    <p>
        „Stává se tu často, že se nějaký mrtvý probudí?“
    </p>
    <p>
        „To ne, hlína je tu těžká, z té se jen tak někdo nevyhrabe. Na
        mém hřbitově je bezpečno – obzvláště za deště.“
    </p>
    <p>
        „Neříkejte mi, že tady není žádná neklidná duše, která by rušila spánek ostatních. Znám svět duší a vím, jak je
        nebezpečný.“
    </p>
    <p>
        „Několik jich tu je, ale ne mnoho. Když už jsi to nakousl, je
        tu jedna zvláště pro tebe zajímavá. Na začátku jsem ti vyprávěl
        o Richardu Curshettovi, Wilhelmově příteli. To on má teď pod
        palcem místní inkvizici. Před půl rokem nařídil zvláštní popravu
        – Zamčení duše.
    </p>
    <p>
        Jeden chudák byl odsouzen k věčnému utrpení.
    </p>
    <p>
        Jeho tělo už jsem zakopal, ale duše trpí. Richard si na to pozval
        odborníky, aby byl trest správně proveden.“
    </p>
    <p>
        „Kde je ten hrob?“ zajímal se Daniel.
    </p>
    <p>
        „Támhle,“ ukázal hrobník. Daniel vstal a vydal se tím směrem. Když hrobník s lucernou doklopýtal za ním,
        ohmatával už
        Daniel hlínu kolem hrobu. Chvíli cestoval po vazbách a hledal
        uzly a pojítka.
    </p>
    <p>
        „Říkal
        jste, že si Richard pozval odborníky,“ usmál se ironicky
        Daniel, „myslím, že bych tomu mrtvému mohl pomoci.“
    </p>
</div>

<h3 id="Daniel poznává hrobníka">Daniel poznává hrobníka</h3>
<div class="introduction">
    Na každého
    jednou dojde, že? Když
    jsem byl mladý, přemýšlel
    jsem, že budu žít věčně. Nebudu,“ začal po chvíli opět Daniel.
    <p>
        Dnes v noci se dozvěděl víc pravd, než mohl vůbec čekat, a to
        nebyl z nejmladších. Poznal v životě mnoho věcí, a přesto pro
        něj byla dnešní noc na hřbitově jedinečná.
    </p>
    <p>
        „Od toho jsem tu pak já. Se smrtí nikdo nic nenadělá. Měl
        by dbát na to, aby prožil pořádný příběh, abychom si my měli
        o čem vyprávět. Dokud se tvůj příběh vypráví, doopravdy nikdy
        neumřeš. A mně můžeš věřit, protože já o tom něco vím.“
    </p>
    <p>
        „Vyprávíme si tu už dlouho, a ještě jsem se nepředstavil.
    </p>
    <p>
        Jsem Daniel Sath.
    </p>
    <p>
        Jak se jmenujete vy?“
    </p>
    <p>
        „A sejde na tom?“ vrátil otázku hrobník.
    </p>
    <p>
        Daniel zapřemýšlel a chápavě se pousmál. Ze zvědavosti jen
        tak prošel hrobníkovy vazby.
    </p>
    <p>
        Jedna silná vazba vedla k tetování
        na pravé ruce. THOMAS – říkal vytetovaný nápis.
    </p>
    <p>
        „Thomasi?“ zeptal se Daniel.
    </p>
    <p>
        „Thomas Khan, těší mě,“ usmál se hrobník.
    </p>
    <p>
        „Ten Thomas Khan?“ divil se Daniel. „Znám váš příběh.“
    </p>
    <p>
        „Ano, ale můj příběh je už starý,“ usmál se hrobník. „Jak
        jsem řekl, byl
        jsem na druhé straně. Vím, co to znamená zemřít,
        a vím, jak cenné jsou příběhy lidských životů.“
    </p>
    <p>
        „Musel jste toho také hodně prožít.“ Daniel si v duchu přehrával, co o
        jeho příběhu věděl. Vzpomněl si na Agátu, ale nenašel odvahu se na ni zeptat. Vždyť teď už to bylo jedno.
    </p>
    <p>
        „Víš, Danieli, dostal jsem druhou možnost žít a od té doby
        jsem svůj čas zazdil tady, zkoumáním cizích příběhů, místo
        toho, abych prožíval život jako ty.“
    </p>
</div>

<h3 id="Danielův odchod">Danielův odchod</h3>
<div class="introduction">
    Noc už se chýlila ke konci a oba byli notně unaveni. Mraky už
    vítr rozfoukal a přinesl ranní chlad. Blížil se úsvit. Oba seděli
    na studeném hrobě, od úst jim šla pára a hleděli na vyhasínající
    hvězdy. Měsíc, ten už dávno zašel. Hroby byly tiché a na břízách
    už se drželo jen pár posledních lístků. Daniel měl hlavu skloněnou a mokré vlasy mu visely do obličeje.
    <p>
        „Jak tě tak pozoruji, ty tu nejsi kvůli příběhům, co?“ rozčísl
        ticho Thomas.
    </p>
    <p>
        „Ne…“ pokývl hlavou Daniel a na chvíli se odmlčel. „Přišel
        jsem, abych si vybral místo pro svou hrobku.“
    </p>
    <p>
        „A vybral sis?“ řekl klidně hrobník.
    </p>
    <p>
        „Ano. Spočinu támhle pod tím spáleným stromem,“ ukázal
        Daniel do tmy.
    </p>
    <p>
        „To je dobré místo,“ usmál se Thomas. „Pověz mi, proč si
        vlastně vybíráš hrob? Nějaká nemoc z toho tvého přízračného
        světa?“
    </p>
    <p>
        „Ne, jed,“ ušklíbl se Daniel a odhalil poraněnou levici.
    </p>
    <p>
        Pak bylo chvíli ticho. Daniel se díval na východ a opět pocítil tu vůni lidských příběhů. Když nakonec vyšlo
        slunce,
        jeden z nich skončil.
    </p>
    <br/>
    <p>
        „Hodně jsem tě dnes v noci poznal, Danieli. Tvůj příběh je
        jedním z těch krásnějších, co tady mezi kameny spí,“ řekl Thomas a začal kopat.
    </p>
</div>

<img src="images/delimiter.png" class="delimiter">
